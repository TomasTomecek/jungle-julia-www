---
title: "Bounty"
date: 2023-04-27T16:01:57+01:00
# set from 'true' to 'false' publish
draft: false
# tags:
# - monthly: monthly updates
# - recipe: cooking recipes
# tags: ["monthly"]
# tags: ["recipe"]
tags: ['kokino', 'recipe']
author: Petra
---
Koláček nebo nějaká dobrota k odpolední kávičce je něco, co na našem stole
nikdy nesmí chybět. V létě ráda peču a vytvářím různé dobroty z ovoce, které právě dozrává a máme ho dostatek. Přes zimu to bývá větší oříšek vymyslet, co dobrého si připravit. Bounty vzniklo jako nápad na svačinku, když jsme přemýšleli co si vzít sebou na lyžovačku do Rakouska. Výborně nás zasytilo na svahu a skvěle sedlo i ke kávičce.

Když jsem hledala na internetu inspiraci jak bounty vyrobit, nejvíce mě oslovila kombinace kešu a kokosu. Potom už to bylo snadné - přidat naše oblíbené arašídové máslo, díky kterému se vše krásně spojilo. A celé vykoupat v kvalitní čokoládě.

![Výsledný produkt](/image/bounty/produkt.jpg)

<!--more-->

## Ingredience

- 100g kešu (pomleté najemno)
- 200g jemně strouhaného kokosu
- 3 lžíce medu (nebo oblíbeného sirupu, výborný je v tomto receptu datlový)
- 3 lžíce arašídového másla
- 2 - 3 lžíce vody
- 100g čokolády (70%)
- 1 lžíce kokosového tuku

## Postup

1. V míse smícháme jemně pomleté kešu s kokosem. Přidáme med nebo jiné sladidlo, arašídové máslo a promícháme.

2. V této fázi přidávám trochu vody (cca 2 lžíce), podle konzistence. Je potřeba vytvořit kompaktní těsto, ze kterého půjdou dobře tvořit malé válečky.

![Těsto](/image/bounty/testo.jpg)

3. Když se vše hezky spojí vytvoříme z těsta malé kuličky nebo válečky.

4. Ve vodní lázni si rozpustíme čokoládu s trochou kokosového oleje. Válečky pomazlíme v čokoládě. Osvědčilo se mi dát cukroví na chvíli před máčením do mrazáku. Lépe se s ním (manželem) pak pracuje.

5. Hotové cukroví dáme vychladit do lednice. Pečlivě střežíme před nájezdy mlsných členů rodiny, než vše ztuhne. :)

Tak a máme hotovo. Bounty jsou výborné, když se trošku odleží. Na to ale není čas. Mňam. 

![Čokína, čokína, čokína](/image/bounty/cokina.jpg)